---
id: 4008    
mathjax: true
title: 'Vikatkavi - विकटकविः'
date: 2020-03-13
layout: samskrut-layout 
permalink: /samskrutyatra/vikatkavi
redirect_from: 
  - '/samskrut/vikatkavi'
tags: [Katha]
categories:

header:
   teaser: /assets/images/samskrut/SanskritYatra-Subhashitam.jpg

author: 'Hari Thapliyaal'

excerpt:

share: true
---

![](/assets/images/samskrut/SanskritYatra-Subhashitam.jpg)

# विकटकविः


लेखिका — लावण्या मर्ला

पूर्वं भारतदेशे आन्ध्रप्रदेशे तेनालिरामनाम्ना एकः बालकः वसति स्म ।  
सः प्रज्ञाशाली, परन्तु कुलहीनः, दरिद्रः, इति कारणतः कोऽपि तं न अध्यापितवान् ।  
अतः तस्य माता दुःखिता आसीत् ।  
तेनालिरामः प्रतिज्ञां कृतवान् – “अहं विद्याभ्यासं करिष्यामि” इति ।  
सः अनेकान् शिक्षकान् पृष्टवान्, परन्तु अपमानमेव प्राप्तवान् ।  
एकस्मिन् दिने दुःखितं रामं दृष्ट्वा एकः योगी उक्तवान् – “पुत्र ! धैर्यं मा जहीहि ।  
अत्र समीपे कालीमन्दिरम् अस्ति । तत्र गत्वा मया उपदिष्टं मन्त्रं जप, परन्तु काली माता प्रकटिता भविष्यति चेत् तस्याः भयङ्कररूपं दृष्ट्वा भीतः मा भव ।  
तस्याः वरदानेन त्वं महापण्डितः भवेः” इति । मन्त्रोपदेशं कृतवान् च ।

अतः रामः वनं गत्वा कालीमातरं सम्पूर्णहृदयेन उपासितवान् ।  
बहुदिनानन्तरं काली माता सन्तुष्टा अभवत् ।  
तेनालिरामस्य पुरतः भयङ्कररूपिणी सा आविर्भूता ।  
परन्तु आश्चर्यम् ! तां दृष्ट्वा तेनालिरामः भीतः न अभवत् ।  
अपि तु हसितुम् आरब्धवान् ।  
माता क्रोधेन पृष्टवती – “किमर्थं हससि, बालक” ?  
“मातः क्षम्यताम् ! परन्तु भवत्याः सहस्रासु नासिकासु पीनसः (cold) भवेत् चेत् बहुकष्टकरं किल?  
मम एकस्याम् अपि नासिकायाम् एव भवति चेत् क्लेशः अनुभूयते !”  
इति उक्त्वा रामः पुनः पुनः हसितवान् ।  
काली माता अपि हसितवती ।  
रामस्य तीक्ष्णया बुद्ध्या धैर्येण च प्रसन्ना अभवत् ।  
सा उक्तवती – “पुत्र! चिन्ता मास्तु ।  
त्वं सर्वेषु शास्त्रेषु पण्डितः भविष्यसि ।  
विकटकविनाम्ना प्रसिद्धः भविष्यसि” ।  
एतत् श्रुत्वा रामः उक्तवान् – “धन्योऽस्मि मातः ! उत्तमः वरः अस्ति ।  
'विकटकवि' पदस्य अर्थः विदूषकः अस्ति ।  
तथा दक्षिणतः वामं च वामतः दक्षिणं पठामः चेत् अर्थः एकः एव” !

माता रामस्य धिया अतिप्रसन्ना अभवत्, सा उक्तवती –  
“पुत्र ! तव ज्ञानेन कीर्तिं प्राप्स्यसि, राजमन्दिरे त्वं सर्वैः श्लाघितः भविष्यसि ।  
अहम् अन्यम् एकं वरम् अपि ददामि ।  
अत्र पश्य ! मम हस्तयोः द्वे पात्रे स्तः ।  
एकस्मिन् पात्रे ज्ञानपायसम् अस्ति, द्वितीयपात्रे धनपायसम् अस्ति ।  
प्रथमस्य पानेन ज्ञानं लभ्यते, अपरेण धनं लभ्यते ।  
एकं पात्रं चित्वा पायसं पिब” ।  
रामः सन्तुष्टः अभवत् ।  
अचिन्तयत् च – “द्वे अपि उपकारिणी पायसे स्तः ।  
किं चिनोमि?” इति ।  
नम्रतया मातरम् उक्तवान् – “किं पायसं रुचितरम् इति न जानामि ।  
प्रथमं द्वे अपि किञ्चित् किञ्चित् पीत्वा आस्वादयामि” इति ।  
यावत् माता किमपि वदेत् रामः झटिति तस्याः हस्ताभ्यां द्वे पात्रे स्वीकृत्य पायसे पीतवान्,  
बालकसहजया लज्जया नमस्कृतवान् ।

काली माता क्रुद्धा अभवत् परन्तु रामस्य मुखं दृष्ट्वा ज्ञातवती यत् –  
“एतत् सर्वं मम वरेण अभवत् किल ! रामः मम वरेण एव माम् अपि मोहितवान् ! सः अतीवचतुरः अस्ति” ।  
“सुखी भव!” इति उक्त्वा सा अदृश्या अभवत् ।

कालेन तेनालिरामः श्रीकृष्णदेवरायस्य राजमन्दिरे कविविदूषकरूपाभ्यां कीर्तिं प्राप्तवान् ।



