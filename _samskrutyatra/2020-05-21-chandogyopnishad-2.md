---    
id: 4122    
mathjax: true    
title: 'छान्दोग्योपनिषत् द्वितीयोऽध्यायः'    
date: 2020-05-21    
permalink: /samskrutyatra/chandogyopnishad-2'
redirect_from: 
  - '/samskrut/chandogyopnishad-2'
tags: [Upanishad, Chandogya Upanishad]    
categories:    
    
header:    
   teaser: /assets/images/samskrut/Upanishad.jpg    
    
author: 'Hari Thapliyaal'    
    
excerpt:    
    
share: true    
---    
    
![](/assets/images/samskrut/Upanishad.jpg)    
    
# छान्दोग्योपनिषत् द्वितीयोऽध्यायः    
## Chandogyopnishad 2    
     
    
समस्तस्य खलु साम्न उपासनꣳ साधु यत्खलु साधु    
तत्सामेत्याचक्षते   यदसाधु तदसामेति ॥ २.१.१॥    
    
तदुताप्याहुः साम्नैनमुपागादिति साधुनैनमुपागादित्येव    
तदाहुरसाम्नैनमुपागादित्यसाधुनैनमुपगादित्येव    
तदाहुः ॥ २.१.२॥    
    
अथोताप्याहुः साम नो बतेति यत्साधु भवति साधु बतेत्येव    
तदाहुरसाम नो बतेति यदसाधु भवत्यसाधु बतेत्येव    
तदाहुः ॥ २.१.३॥    
    
स य एतदेवं विद्वानसाधु सामेत्युपास्तेऽभ्याशो ह यदेनꣳ    
साधवो धर्मा आ च गच्छेयुरुप च नमेयुः ॥ २.१.४॥    
    
॥ इति  प्रथमः खण्डः ॥    
लोकेषु पञ्चविधꣳ सामोपासीत पृथिवी हिंकारः  ।    
अग्निः प्रस्तावोऽन्तरिक्षमुद्गीथ आदित्यः प्रतिहारो द्यौर्निधनमित्यूर्ध्वेषु  ॥ २.२.१॥    
    
अथावृत्तेषु द्यौर्हिंकार आदित्यः    
प्रस्तावोऽन्तरिक्षमुद्गीथोऽग्निः प्रतिहारः पृथिवी निधनम्  ॥ २.२.२॥    
    
कल्पन्ते हास्मै लोका ऊर्ध्वाश्चावृत्ताश्च य एतदेवं    
विद्वाꣳल्लोकेषु पञ्चविधं सामोपास्ते ॥ २.२.३॥    
    
॥ इति  द्वितीयः खण्डः ॥    
वृष्टौ पञ्चविधꣳ सामोपासीत पुरोवातो हिंकारो    
मेघो जायते स प्रस्तावो वर्षति स उद्गीथो विद्योतते    
स्तनयति स प्रतिहार उद्गृह्णाति तन्निधनम् ॥ २.३.१॥    
    
वर्षति हास्मै वर्षयति ह य एतदेवं विद्वान्वृष्टौ    
पञ्चविधꣳसामोपास्ते ॥ २.३.२॥    
    
॥ इति  तृतीयः खण्डः ॥    
सर्वास्वप्सु पञ्चविधꣳसामोपासीत मेघो यत्सम्प्लवते    
स हिंकारो यद्वर्षति स प्रस्तावो याः प्राच्यः स्यन्दन्ते    
स उद्गीथो याः  प्रतीच्यः स प्रतिहारः समुद्रो निधनम् ॥ २.४.१॥    
    
न हाप्सु प्रैत्यप्सुमान्भवति य एतदेवं विद्वान्सर्वास्वप्सु    
पञ्चविधꣳसामोपास्ते  ॥ २.४.२॥    
    
॥ इति  चतुर्थः खण्डः ॥    
ऋतुषु पञ्चविधꣳ सामोपासीत वसन्तो हिंकारः    
ग्रीष्मः  प्रस्तावो वर्षा उद्गीथः शरत्प्रतिहारो    
हेमन्तो निधनम् ॥ २.५.१॥    
    
कल्पन्ते हास्मा ऋतव ऋतुमान्भवति य एतदेवं    
विद्वानृतुषु पञ्चविधꣳ सामोपास्ते ॥ २.५.२॥    
    
॥ इति  पञ्चमः खण्डः ॥    
पशुषु पञ्चविधꣳ सामोपासीताजा हिंकारोऽवयः    
प्रस्तावो गाव उद्गीथोऽश्वाः प्रतिहारः पुरुषो निधनम्  ॥ २.६.१॥    
    
भवन्ति हास्य पशवः पशुमान्भवति य एतदेवं    
विद्वान्पशुषु पञ्चविधꣳ सामोपास्ते  ॥ २.६.२॥    
    
॥ इति  षष्ठः खण्डः ॥    
प्राणेषु पञ्चविधं परोवरीयः सामोपासीत प्राणो    
हिंकारो वाक्प्रस्तावश्चक्षुरुद्गीथः श्रोत्रं प्रतिहारो    
मनो निधनं परोवरीयाꣳसि वा एतानि ॥ २.७.१॥    
    
परोवरीयो हास्य भवति परोवरीयसो ह लोकाञ्जयति    
य एतदेवं विद्वान्प्राणेषु पञ्चविधं परोवरीयः    
सामोपास्त इति तु पञ्चविधस्य ॥ २.७.२॥    
    
॥ इति  सप्तमः खण्डः ॥    
अथ सप्तविधस्य वाचि सप्तविध्ꣳ सामोपासीत    
यत्किंच वाचो हुमिति स हिंकारो यत्प्रेति स प्रस्तावो यदेति स आदिः   ॥ २.८.१॥    
    
यदुदिति स उद्गीथो यत्प्रतीति स प्रतिहारो    
यदुपेति स उपद्रवो यन्नीति तन्निधनम् ॥ २.८.२॥    
    
दुग्धेऽस्मै वाग्दोहं यो वाचो दोहोऽन्नवानन्नादो भवति    
य एतदेवं विद्वान्वाचि सप्तविधꣳ सामोपास्ते  ॥ २.८.३॥    
    
॥ इति  अष्टमः खण्डः ॥    
अथ खल्वमुमादित्यꣳसप्तविधꣳ सामोपासीत सर्वदा    
समस्तेन साम मां प्रति मां प्रतीति सर्वेण समस्तेन साम  ॥ २.९.१॥    
    
तस्मिन्निमानि सर्वाणि भूतान्यन्वायत्तानीति    
विद्यात्तस्य यत्पुरोदयात्स हिंकारस्तदस्य    
पशवोऽन्वायत्तास्तस्मात्ते हिं कुर्वन्ति    
हिंकारभाजिनो ह्येतस्य साम्नः  ॥ २.९.२॥    
    
अथ यत्प्रथमोदिते स प्रस्तावस्तदस्य मनुष्या    
अन्वायत्तास्तस्मात्ते प्रस्तुतिकामाः प्रशꣳसाकामाः    
प्रस्तावभाजिनो  ह्येतस्य साम्नः  ॥ २.९.३॥    
    
अथ यत्संगववेलायाꣳ स आदिस्तदस्य वयाꣳस्यन्वायत्तानि    
तस्मात्तान्यन्तरिक्षेऽनारम्बणान्यादायात्मानं    
परिपतन्त्यादिभाजीनि ह्येतस्य साम्नः  ॥ २.९.४॥    
    
अथ यत्सम्प्रतिमध्यंदिने  स उद्गीथस्तदस्य    
देवा अन्वायत्तास्तस्मात्ते सत्तमाः    
प्राजापत्यानामुद्गीथभाजिनो ह्येतस्य साम्नः  ॥ २.९.५॥    
    
अथ यदूर्ध्वं मध्यंदिनात्प्रागपराह्णात्स    
प्रतिहारस्तदस्य गर्भा अन्वायत्तास्तस्मात्ते    
प्रतिहृतानावपद्यन्ते प्रतिहारभाजिनो ह्येतस्य साम्नः   ॥ २.९.६॥    
    
अथ यदूर्ध्वमपराह्णात्प्रागस्तमयात्स    
उपद्रवस्तदस्यारण्या अन्वायत्तास्तस्मात्ते पुरुषं    
दृष्ट्वा कक्षꣳश्वभ्रमित्युपद्रवन्त्युपद्रवभाजिनो ह्येतस्य साम्नः  ॥ २.९.७॥    
    
अथ यत्प्रथमास्तमिते तन्निधनं तदस्य    
पितरोऽन्वायत्तास्तस्मात्तान्निदधति निधनभाजिनो    
ह्येतस्य साम्न एवं खल्वमुमादित्यꣳ सप्तविधꣳ सामोपास्ते  ॥ २.९.८॥    
    
॥ इति  नवमः खण्डः ॥    
अथ खल्वात्मसंमितमतिमृत्यु सप्तविधꣳ    
सामोपासीत हिंकार इति त्र्यक्षरं प्रस्ताव    
इति त्र्यक्षरं तत्समम्   ॥ २.१०.१॥    
    
आदिरिति द्व्यक्षरं प्रतिहार इति चतुरक्षरं तत इहैकं तत्समम्  ॥ २.१०.२॥    
    
उद्गीथ इति त्र्यक्षरमुपद्रव इति चतुरक्षरं    
त्रिभिस्त्रिभिः समं भवत्यक्षरमतिशिष्यते त्र्यक्षरं तत्समम् ॥ २.१०.३॥    
    
निधनमिति त्र्यक्षरं तत्सममेव भवति    
तानि ह वा एतानि द्वाविꣳशतिरक्षराणि  ॥ २.१०.४॥    
    
एकविꣳशत्यादित्यमाप्नोत्येकविꣳशो वा    
इतोऽसावादित्यो द्वाविꣳशेन परमादित्याज्जयति    
तन्नाकं तद्विशोकम्  ॥ २.१०.५॥    
    
आप्नोती हादित्यस्य जयं परो हास्यादित्यजयाज्जयो    
भवति य एतदेवं विद्वानात्मसंमितमतिमृत्यु    
सप्तविधꣳ सामोपास्ते सामोपास्ते ॥ २.१०.६॥    
    
॥ इति  दशमः खण्डः ॥    
मनो हिंकारो वाक्प्रस्तावश्चक्षुरुद्गीथः श्रोत्रं प्रतिहारः    
प्राणो निधनमेतद्गायत्रं प्राणेषु प्रोतम् ॥ २.११.१॥    
    
स एवमेतद्गायत्रं प्राणेषु प्रोतं वेद प्राणी भवति    
सर्वमायुरेति ज्योग्जीवति महान्प्रजया पशुभिर्भवति    
महान्कीर्त्या महामनाः स्यात्तद्व्रतम् ॥ २.११.२॥    
    
॥ इति  एकदशः खण्डः ॥    
अभिमन्थति स हिंकारो धूमो जायते स प्रस्तावो    
ज्वलति स उद्गीथोऽङ्गारा भवन्ति स प्रतिहार    
उपशाम्यति तन्निधनꣳ सꣳशाम्यति    
तन्निधनमेतद्रथंतरमग्नौ प्रोतम् ॥ २.१२.१॥    
    
स य एवमेतद्रथंतरमग्नौ प्रोतं वेद ब्रह्मवर्चस्यन्नादो    
भवति सर्वमायुरेति ज्योग्जीवति महान्प्रजया    
पशुभिर्भवति महान्कीर्त्या   न प्रत्यङ्ङग्निमाचामेन्न निष्ठीवेत्तद्व्रतम् ॥ २.१२.२॥    
    
॥ इति  द्वादशः खण्डः ॥    
उपमन्त्रयते स हिंकारो ज्ञपयते स प्रस्तावः    
स्त्रिया सह शेते स उद्गीथः प्रति स्त्रीं सह शेते    
स प्रतिहारः कालं गच्छति तन्निधनं पारं गच्छति    
तन्निधनमेतद्वामदेव्यं मिथुने प्रोतम्   ॥ २.१३.१॥    
    
स य एवमेतद्वामदेव्यं मिथुने प्रोतं वेद    
मिथुनी भवति मिथुनान्मिथुनात्प्रजायते    
सर्वमायुरेति ज्योग्जीवति महान्प्रजया पशुभिर्भवति    
महान्कीर्त्या न कांचन परिहरेत्तद्व्रतम् ॥ २.१३.२॥    
    
॥ इति  त्रयोदशः खण्डः ॥    
उद्यन्हिंकार उदितः  प्रस्तावो मध्यंदिन उद्गीथोऽपराह्णः    
प्रतिहारोऽस्तं यन्निधनमेतद्बृहदादित्ये प्रोतम् ॥ २.१४.१॥    
    
स य एवमेतद्बृहदादित्ये प्रोतं वेद तेजस्व्यन्नादो    
भवति सर्वमायुरेति ज्योग्जीवति महान्प्रजया    
पशुभिर्भवति महान्कीर्त्या तपन्तं न निन्देत्तद्व्रतम् ॥ २.१४.२॥    
    
॥ इति  चतुर्दशः खण्डः ॥    
अभ्राणि सम्प्लवन्ते स हिंकारो मेघो जायते    
स प्रस्तावो वर्षति स उद्गीथो विद्योतते स्तनयति    
स प्रतिहार उद्गृह्णाति तन्निधनमेतद्वैरूपं पर्जन्ये प्रोतम् ॥ २.१५.१॥    
    
स य एवमेतद्वैरूपं पर्जन्ये प्रोतं वेद    
विरूपाꣳश्च सुरूपꣳश्च पशूनवरुन्धे    
सर्वमायुरेति ज्योग्जीवति महान्प्रजया पशुभिर्भवति    
महान्कीर्त्या वर्षन्तं न निन्देत्तद्व्रतम् ॥ २.१५.२॥    
    
॥ इति  पञ्चदशः खण्डः ॥    
वसन्तो हिंकारो ग्रीष्मः  प्रस्तावो वर्षा उद्गीथः    
शरत्प्रतिहारो हेमन्तो निधनमेतद्वैराजमृतुषु प्रोतम् ॥ २.१६.१॥    
    
स य एवमेतद्वैराजमृतुषु प्रोतं वेद विराजति    
प्रजया पशुभिर्ब्रह्मवर्चसेन सर्वमायुरेति    
ज्योग्जीवति महान्प्रजया पशुभिर्भवति    
महान्कीर्त्यर्तून्न निन्देत्तद्व्रतम् ॥ २.१६.२॥    
    
॥ इति  षोडशः खण्डः ॥    
पृथिवी हिंकारोऽन्तरिक्षं प्रस्तावो द्यौरुद्गीथो    
दिशः  प्रतिहारः  समुद्रो निधनमेताः  शक्वर्यो लोकेषु प्रोताः  ॥ २.१७.१॥    
    
स य एवमेताः शक्वर्यो लोकेषु प्रोता वेद लोकी भवति    
सर्वमायुरेति ज्योग्जीवति महान्प्रजया पशुभिर्भवति    
महान्कीर्त्या लोकान्न निन्देत्तद्व्रतम् ॥ २.१७.२॥    
    
॥ इति  सप्तदशः खण्डः ॥    
अजा हिंकारोऽवयः प्रस्तावो गाव उद्गीथोऽश्वाः प्रतिहारः    
पुरुषो निधनमेता रेवत्यः पशुषु प्रोताः ॥ २.१८.१॥    
    
स य एवमेता रेवत्यः पशुषु प्रोता वेद    
पशुमान्भवति सर्वमायुरेति ज्योग्जीवति    
महान्प्रजया पशुभिर्भवति महान्कीर्त्या पशून्न निन्देत्तद्व्रतम्  ॥ २.१८.२॥    
    
॥ इति  अष्टादशः खण्डः ॥    
लोम हिंकारस्त्वक्प्रस्तावो माꣳसमुद्गीथोस्थि    
प्रतिहारो मज्जा निधनमेतद्यज्ञायज्ञीयमङ्गेषु प्रोतम् ॥ २.१९.१॥    
    
स य एवमेतद्यज्ञायज्ञीयमङ्गेषु प्रोतं वेदाङ्गी भवति    
नाङ्गेन विहूर्छति सर्वमायुरेति ज्योग्जीवति    
महान्प्रजया पशुभिर्भवति महान्कीर्त्या संवत्सरं    
मज्ज्ञो नाश्नीयात्तद्व्रतं मज्ज्ञो नाश्नीयादिति वा  ॥ २.१९.२॥    
    
॥ इति  एकोनविंशः खण्डः ॥    
अग्निर्हिंकारो वायुः प्रस्ताव आदित्य उद्गीथो    
नक्षत्राणि प्रतिहारश्चन्द्रमा निधनमेतद्राजनं देवतासु प्रोतम् ॥ २.२०.१॥    
    
स य एवमेतद्राजनं देवतासु प्रोतं वेदैतासामेव    
देवतानाꣳसलोकताꣳसर्ष्टिताꣳसायुज्यं गच्छति    
सर्वमायुरेति ज्योग्जीवति महान्प्रजया पशुभिर्भवति    
महान्कीर्त्या ब्राह्मणान्न निन्देत्तद्व्रतम् ॥ २.२०.२॥    
    
॥ इति  विंशः खण्डः ॥    
त्रयी विद्या हिंकारस्त्रय इमे लोकाः स    
प्रस्तावोऽग्निर्वायुरादित्यः स उद्गीथो नक्षत्राणि    
वयाꣳसि मरीचयः स प्रतिहारः सर्पा गन्धर्वाः    
पितरस्तन्निधनमेतत्साम सर्वस्मिन्प्रोतम् ॥ २.२१.१॥    
    
स य एवमेतत्साम सर्वस्मिन्प्रोतं वेद सर्वꣳ ह भवति ॥ २.२१.२॥    
    
तदेष श्लोको यानि पञ्चधा त्रीणी त्रीणि    
तेभ्यो न ज्यायः परमन्यदस्ति ॥ २.२१.३॥    
    
यस्तद्वेद स वेद सर्वꣳ सर्वा दिशो बलिमस्मै हरन्ति    
सर्वमस्मीत्युपासित तद्व्रतं तद्व्रतम् ॥ २.२१.४॥    
    
॥ इति  एकविंशः खण्डः ॥    
विनर्दि साम्नो वृणे पशव्यमित्यग्नेरुद्गीथोऽनिरुक्तः    
प्रजापतेर्निरुक्तः सोमस्य मृदु श्लक्ष्णं वायोः    
श्लक्ष्णं बलवदिन्द्रस्य क्रौञ्चं बृहस्पतेरपध्वान्तं    
वरुणस्य तान्सर्वानेवोपसेवेत वारुणं त्वेव वर्जयेत् ॥ २.२२.१॥    
    
अमृतत्वं देवेभ्य आगायानीत्यागायेत्स्वधां    
पितृभ्य आशां मनुष्येभ्यस्तृणोदकं पशुभ्यः    
स्वर्गं लोकं यजमानायान्नमात्मन आगायानीत्येतानि    
मनसा ध्यायन्नप्रमत्तः स्तुवीत  ॥ २.२२.२॥    
    
सर्वे स्वरा इन्द्रस्यात्मानः सर्व ऊष्माणः    
प्रजापतेरात्मानः सर्वे स्पर्शा मृत्योरात्मानस्तं    
यदि स्वरेषूपालभेतेन्द्रꣳशरणं प्रपन्नोऽभूवं    
स त्वा प्रति वक्ष्यतीत्येनं ब्रूयात् ॥ २.२२.३॥    
    
अथ यद्येनमूष्मसूपालभेत प्रजापतिꣳशरणं    
प्रपन्नोऽभूवं स त्वा प्रति पेक्ष्यतीत्येनं    
ब्रूयादथ यद्येनꣳ स्पर्शेषूपालभेत मृत्युꣳ शरणं    
प्रपन्नोऽभूवं स त्वा प्रति धक्ष्यतीत्येनं ब्रूयात् ॥ २.२२.४॥    
    
सर्वे स्वरा घोषवन्तो बलवन्तो वक्तव्या इन्द्रे बलं    
ददानीति सर्व ऊष्माणोऽग्रस्ता अनिरस्ता विवृता    
वक्तव्याः  प्रजापतेरात्मानं परिददानीति सर्वे स्पर्शा    
लेशेनानभिनिहिता वक्तव्या मृत्योरात्मानं    
परिहराणीति  ॥ २.२२.५॥    
    
॥ इति  द्वाविंशः खण्डः ॥    
त्रयो धर्मस्कन्धा यज्ञोऽध्ययनं दानमिति प्रथमस्तप    
एव द्वितीयो ब्रह्मचार्याचार्यकुलवासी    
तृतीयोऽत्यन्तमात्मानमाचार्यकुलेऽवसादयन्सर्व    
एते पुण्यलोका भवन्ति ब्रह्मसꣳस्थोऽमृतत्वमेति  ॥ २.२३.१॥    
    
प्रजापतिर्लोकानभ्यतपत्तेभ्योऽभितप्तेभ्यस्त्रयी विद्या    
सम्प्रास्रवत्तामभ्यतपत्तस्या अभितप्ताया एतान्यक्षराणि    
सम्प्रास्र्वन्त भूर्भुवः स्वरिति  ॥ २.२३.२॥    
    
तान्यभ्यतपत्तेभ्योऽभितप्तेभ्य ॐकारः    
सम्प्रास्रवत्तद्यथा शङ्कुना सर्वाणि पर्णानि    
संतृण्णान्येवमोंकारेण सर्वा वाक्संतृण्णोंकार एवेदꣳ    
सर्वमोंकार एवेदꣳ सर्वम् ॥ २.२३.३॥    
    
॥ इति  त्रयोविंशः खण्डः ॥    
ब्रह्मवादिनो वदन्ति यद्वसूनां प्रातः सवनꣳ रुद्राणां    
माध्यंदिनꣳ सवनमादित्यानां च विश्वेषां च    
देवानां तृतीयसवनम् ॥ २.२४.१॥    
    
क्व तर्हि यजमानस्य लोक इति स यस्तं न विद्यात्कथं    
कुर्यादथ विद्वान्कुर्यात् ॥ २.२४.२॥    
    
पुरा प्रातरनुवाकस्योपाकरणाज्जघनेन    
गार्हपत्यस्योदाङ्मुख उपविश्य स वासवꣳ सामाभिगायति ॥ २.२४.३॥    
    
लो३कद्वारमपावा३र्णू ३३ पश्येम त्वा वयꣳ    
रा ३३३३३ हु ३ म् आ ३३ ज्या ३ यो ३ आ ३२१११ इति ॥ २.२४.४॥    
    
अथ जुहोति नमोऽग्नये पृथिवीक्षिते लोकक्षिते    
लोकं मे यजमानाय विन्दैष वै यजमानस्य लोक एतास्मि  ॥ २.२४.५॥    
    
अत्र यजमानः  परस्तादायुषः  स्वाहापजहि    
परिघमित्युक्त्वोत्तिष्ठति तस्मै वसवः प्रातःसवनꣳ सम्प्रयच्छन्ति  ॥ २.२४.६॥    
    
पुरा माध्यंदिनस्य    
सवनस्योपाकरणाज्जघनेनाग्नीध्रीयस्योदङ्मुख    
उपविश्य स रौद्रꣳसामाभिगायति ॥ २.२४.७॥    
    
लो३कद्वारमपावा३र्णू३३ पश्येम त्वा वयं    
वैरा३३३३३ हु३म् आ३३ज्या ३यो३आ३२१११इति ॥ २.२४.८॥    
    
अथ जुहोति नमो वायवेऽन्तरिक्षक्षिते लोकक्षिते    
लोकं मे यजमानाय विन्दैष वै यजमानस्य लोक एतास्मि  ॥ २.२४.९॥    
    
अत्र यजमानः परस्तादायुषः स्वाहापजहि    
परिघमित्युक्त्वोत्तिष्ठति तस्मै रुद्रा    
माध्यंदिनꣳसवनꣳसम्प्रयच्छन्ति  ॥ २.२४.१०॥    
    
पुरा तृतीयसवनस्योपाकरणाज्जघनेनाहवनीयस्योदङ्मुख    
उपविश्य स आदित्यꣳस वैश्वदेवꣳ सामाभिगायति ॥ २.२४.११॥    
    
लो३कद्वारमपावा३र्णू३३पश्येम त्वा वयꣳ स्वारा    
३३३३३ हु३म् आ३३ ज्या३ यो३आ ३२१११ इति ॥ २.२४.१२॥    
    
आदित्यमथ वैश्वदेवं लो३कद्वारमपावा३र्णू३३ पश्येम    
त्वा वयꣳसाम्रा३३३३३ हु३म् आ३३ ज्या३यो३आ ३२१११ इति ॥ २.२४.१३॥    
    
अथ जुहोति नम आदित्येभ्यश्च विश्वेभ्यश्च देवेभ्यो    
दिविक्षिद्भ्यो लोकक्षिद्भ्यो लोकं मे यजमानाय विन्दत  ॥ २.२४.१४॥    
    
एष वै यजमानस्य लोक एतास्म्यत्र यजमानः    
परस्तादायुषः स्वाहापहत परिघमित्युक्त्वोत्तिष्ठति ॥ २.२४.१५॥    
    
तस्मा आदित्याश्च विश्वे च देवास्तृतीयसवनꣳ    
सम्प्रयच्छन्त्येष ह वै यज्ञस्य मात्रां वेद य एवं वेद य एवं वेद  ॥ २.२४.१६॥    
    
॥ इति  चतुर्विंशः खण्डः ॥    
॥ इति द्वितीयोऽध्यायः ॥    
    
