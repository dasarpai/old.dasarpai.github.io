---
id: 4035    
mathjax: true    
title: 'Meenakshi Stotram - मीनाक्षीस्तोत्रम्'    
date: 2020-04-20    
layout: samskrut-layout 
permalink: /samskrutyatra/meenakshi-stotram
redirect_from: 
  - '/samskrut/meenakshi-stotram'
tags: [Devi, Stotram]    
categories:    
    
header:    
   teaser: /assets/images/samskrut/MeenakshiStotram.jpg    
    
author: 'Hari Thapliyaal'    
    
excerpt: "श्रीविद्ये शिववामभागनिलये श्रीराजराजार्चिते श्रीनाथादिगुरुस्वरूपविभवे चिन्तामणीपीठिके । श्रीवाणीगिरिजानुताङ्घ्रिकमले श्रीशांभवि श्रीशिवे मध्याह्ने मलयध्वजाधिपसुते मां पाहि मीनाम्बिके ॥ १ ॥ चक्रस्थेऽचपले चराचरजगन्नाथे जगत्पूजिते आर्तालीवरदे नताभयकरे वक्षोजभारान्विते । विद्ये वेदकलापमौलिविदिते विद्युल्लताविग्रहे मातः पूर्णसुधारसार्द्रहृदये मां पाहि मीनाम्बिके ॥ २ ॥ कोटीराङ्गदरत्नकुण्डलधरे कोदण्डबाणाञ्चिते कोकाकारकुचद्वयोपरिलसत्प्रालम्बहाराञ्चिते । शिञ्जन्नूपुरपादसारसमणीश्रीपादुकालंकृते"
    
share: true    
---
![](/assets/images/samskrut/MeenakshiStotram.jpg)    
    
# मीनाक्षीस्तोत्रम्    
## Meenakshi Stotram    
    
<audio controls>
  <source src="https://raw.githubusercontent.com/dasarpai/DAI-mp3/main/dasarpai-mp3/010-meenakshiStotram.mp3" type="audio/mp3">
  Your browser does not support the audio element.
</audio>     
    
श्रीविद्ये शिववामभागनिलये श्रीराजराजार्चिते    
श्रीनाथादिगुरुस्वरूपविभवे चिन्तामणीपीठिके ।    
श्रीवाणीगिरिजानुताङ्घ्रिकमले श्रीशांभवि श्रीशिवे    
मध्याह्ने मलयध्वजाधिपसुते मां पाहि मीनाम्बिके ॥ १ ॥    
    
चक्रस्थेऽचपले चराचरजगन्नाथे जगत्पूजिते    
आर्तालीवरदे नताभयकरे वक्षोजभारान्विते ।    
विद्ये वेदकलापमौलिविदिते विद्युल्लताविग्रहे    
मातः पूर्णसुधारसार्द्रहृदये मां पाहि मीनाम्बिके ॥ २ ॥    
    
कोटीराङ्गदरत्नकुण्डलधरे कोदण्डबाणाञ्चिते    
कोकाकारकुचद्वयोपरिलसत्प्रालम्बहाराञ्चिते ।    
शिञ्जन्नूपुरपादसारसमणीश्रीपादुकालंकृते    
मद्दारिद्र्यभुजंगगारुडखगे मां पाहि मीनाम्बिके ॥ ३॥    
    
ब्रह्मेशाच्युतगीयमानचरिते प्रेतासनान्तस्थिते    
पाशोदङ्कुशचापबाणकलिते बालेन्दुचूडाञ्चिते ।    
बाले बालकुरङ्गलोलनयने बालार्ककोट्युज्ज्वले    
मुद्राराधितदैवते मुनिसुते मां पाहि मीनाम्बिके ॥ ४ ॥    
    
गन्धर्वामरयक्षपन्नगनुते गङ्गाधरालिङ्गिते    
गायत्रीगरुडासने कमलजे सुश्यामले सुस्थिते ।    
खातीते खलदारुपावकशिखे खद्योतकोट्युज्ज्वले    
मन्त्राराधितदैवते मुनिसुते मां पाही मीनाम्बिके ॥ ५ ॥    
    
नादे नारदतुम्बुराद्यविनुते नादान्तनादात्मिके    
नित्ये नीललतात्मिके निरुपमे नीवारशूकोपमे ।    
कान्ते कामकले कदम्बनिलये कामेश्वराङ्कस्थिते    
मद्विद्ये मदभीष्टकल्पलतिके मां पाहि मीनाम्बिके ॥ ६ ॥    
    
वीणानादनिमीलितार्धनयने विस्रस्तचूलीभरे    
ताम्बूलारुणपल्लवाधरयुते ताटङ्कहारान्विते ।    
श्यामे चन्द्रकलावतंसकलिते कस्तूरिकाफालिके    
पूर्णे पूर्णकलाभिरामवदने मां पाहि मीनाम्बिके ॥ ७॥    
    
शब्दब्रह्ममयी चराचरमयी ज्योतिर्मयी वाङ्मयी    
नित्यानन्दमयी निरञ्जनमयी तत्त्वंमयी चिन्मयी ।    
तत्त्वातीतमयी परात्परमयी मायामयी श्रीमयी    
सर्वैश्वर्यमयी सदाशिवमयी मां पाहि मीनाम्बिके ॥ ८ ॥    
    
इति श्रीमत्परमहंसपरिव्राजकाचार्यस्य    
श्रीगोविन्दभगवत्पूज्यपादशिष्यस्य    
श्रीमच्छंकरभगवतः कृतौ    
मीनाक्षीस्तोत्रं संपूर्णम् ॥    
    
