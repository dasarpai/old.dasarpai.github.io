---    
id: 4038    
mathjax: true    
title: 'तैत्तिरीयोपनिषत्'    
date: 2020-04-21    
permalink: '/samskrut/brahmanandamimamsa'    
tags: [Chanting, Upanishad, तैत्तिरीयोपनिषत्]    
categories:    
    
header:    
   teaser: /assets/images/samskrut/Upanishad.jpg    
    
author: 'Hari Thapliyaal'    
    
excerpt:    
    
share: true    
---    
    
![](/assets/images/samskrut/Upanishad.jpg)    
    
# BrahmanandaMimamsa    
## तैत्तिरीयोपनिषत् - द्वितीया ब्रह्मानन्दमीमांसा    
    
{% include embed-audio.html src = "/assets/mp3/038-BrahmanandaMimasha.mp3" %}     
    
ॐ स॒ह ना॑ववतु । स॒ह नौ॑ भुनक्तु । स॒ह वी॒र्यं॑ करवावहै ।    
ते॒ज॒स्विना॒वधी॑तमस्तु॒ मा वि॑द्विषा॒वहै᳚ ।    
ॐ शान्तिः॒ शान्तिः॒ शान्तिः॑ ॥    
    
    
भी॒षाऽस्मा॒द्वातः॑ पवते । भी॒षोदे॑ति॒ सूर्यः॑ ।    
भीषाऽस्मादग्नि॑श्चेन्द्र॒श्च । मृत्युर्धावति पञ्च॑म इ॒ति ।    
सैषाऽऽनन्दस्य मीमा॑ꣳसा भ॒वति ।    
युवा स्यात्साधुयु॑वाऽध्या॒यकः ।    
आशिष्ठो दृढिष्ठो॑ बलि॒ष्ठः ।    
तस्येयं पृथिवी सर्वा वित्तस्य॑ पूर्णा॒ स्यात् ।    
स एको मानुष॑ आन॒न्दः । ते ये शतं मानुषा॑ आन॒न्दाः ॥ १॥    
    
स एको मनुष्यगन्धर्वाणा॑मान॒न्दः । श्रोत्रियस्य चाकाम॑हत॒स्य ।    
ते ये शतं मनुष्यगन्धर्वाणा॑मान॒न्दाः ।    
स एको देवगन्धर्वाणा॑मान॒न्दः । श्रोत्रियस्य चाकाम॑हत॒स्य ।    
ते ये शतं देवगन्धर्वाणा॑मान॒न्दाः ।    
स एकः पितृणां चिरलोकलोकाना॑मान॒न्दः ।    
श्रोत्रियस्य चाकाम॑हत॒स्य ।    
ते ये शतं पितृणां चिरलोकलोकाना॑मान॒न्दाः ।    
स एक आजानजानां देवाना॑मान॒न्दः ॥ २॥    
    
श्रोत्रियस्य चाकाम॑हत॒स्य ।    
ते ये शतं आजानजानां देवाना॑मान॒न्दाः ।    
स एकः कर्मदेवानां देवाना॑मान॒न्दः ।    
ये कर्मणा देवान॑पिय॒न्ति । श्रोत्रियस्य चाकाम॑हत॒स्य ।    
ते ये शतं कर्मदेवानां देवाना॑मान॒न्दाः ।    
स एको देवाना॑मान॒न्दः । श्रोत्रियस्य चाकाम॑हत॒स्य ।    
ते ये शतं देवाना॑मान॒न्दाः । स एक इन्द्र॑स्याऽऽन॒न्दः ॥ ३॥    
    
श्रोत्रियस्य चाकाम॑हत॒स्य । ते ये शतमिन्द्र॑स्याऽऽन॒न्दाः ।    
स एको बृहस्पते॑रान॒न्दः । श्रोत्रियस्य चाकाम॑हत॒स्य ।    
ते ये शतं बृहस्पते॑रान॒न्दाः । स एकः प्रजापते॑रान॒न्दः ।    
श्रोत्रियस्य चाकाम॑हत॒स्य ।    
ते ये शतं प्रजापते॑रान॒न्दाः ।    
स एको ब्रह्मण॑ आन॒न्दः । श्रोत्रियस्य चाकाम॑हत॒स्य ॥ ४॥    
    
स यश्चा॑यं पु॒रुषे । यश्चासा॑वादि॒त्ये । स एकः॑ ।    
स य॑ एवं॒वित् । अस्माल्लो॑कात्प्रे॒त्य ।    
एतमन्नमयमात्मानमुप॑सङ्क्रा॒मति ।    
एतं प्राणमयमात्मानमुप॑सङ्क्रा॒मति ।    
एतं मनोमयमात्मानमुप॑सङ्क्रा॒मति ।    
एतं विज्ञानमयमात्मानमुप॑सङ्क्रा॒मति ।    
एतमानन्दमयमात्मानमुप॑सङ्क्रा॒मति ।    
तदप्येष श्लोको॑ भ॒वति ॥ ५॥ इत्यष्टमोऽनुवाकः ॥    
    
यतो॒ वाचो॒ निव॑र्तन्ते । अप्रा॑प्य॒ मन॑सा स॒ह ।    
आनन्दं ब्रह्म॑णो वि॒द्वान् ।    
न बिभेति कुत॑श्चने॒ति ।    
एतꣳह वाव॑ न त॒पति ।    
किमहꣳसाधु॑ नाक॒रवम् । किमहं पापमकर॑वमि॒ति ।    
स य एवं विद्वानेते आत्मा॑न स्पृ॒णुते ।    
उ॒भे ह्ये॑वैष॒ एते आत्मा॑न स्पृ॒णुते । य ए॒वं वेद॑ ।    
इत्यु॑प॒निष॑त् ॥ १॥    
    
ॐ स॒ह ना॑ववतु । स॒ह नौ॑ भुनक्तु । स॒ह वी॒र्यं॑ करवावहै ।    
ते॒ज॒स्विना॒वधी॑तमस्तु॒ मा वि॑द्विषा॒वहै᳚ ।    
ॐ शान्तिः॒ शान्तिः॒ शान्तिः॑ ॥    
    
https://sanskrit.dasarpai.com/brahmanandamimamsa/